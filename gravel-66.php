<article class="article blog">
	<h2 class="text-center text-3xl lg:text-6xl">Gravel 66<span class="text-gray-300">6</span></h2>
	<div class="blog-article py-12">
		<p>Stále populárnější gravel bike se zabydlel i na Kokostezkách a naše lokalita s více či méně vzdáleným okolím nabízí parádní výlety a vyjížďky nejen po štěrku. Gravel nás baví, a proto jsme se rozhodli, že se s vámi podělíme o trasy, které nás zaujaly, líbili se nám a náramně jsme si je užili. První okruh, se kterým vás chceme seznámit, jsme objeli, když jaro začalo nesměle ukazovat, že už přišel jeho čas, a naše radost z jízdy byla umocněna dlouho očekávaným sluníčkem a optimální teplotou na cyklo výlet. Z Kokořínského Dolu jsme vyrazili směrem Lhotka Důl po páteřní komunikaci, která je hlavně o pěkných víkendech hodně frekventovaná, ale zároveň to byl z celého okruhu skoro jediný úsek s větší koncentrací motorových vozidel. Dále jsme už pokračovali po štěrkové cyklotrase a cestách mezi poli směr Liběchov, kam jsme přijeli ke kapli svatého Ducha – jedno z pěkných míst na trase se zajímavým výhledem např. na Labe a vodní elektrárnu v Liběchově. Po průjezdu Liběchovem nad obcí Želízy míjíme okruh Václava Levého, o který si můžete doporučenou trasu zpestřit a prohlédnout si díla známého českého sochaře. Při výjezdu z lesa na polní cestu (cyklotrasu 0057) se ocitáme na dalším místě s výhledem, který jsme si pro sebe nazvali „industriál bizard“ – panorama hory Říp a Mělnické elektrárny.</p>
		<picture>
			<source type="image/webp" srcset="./img/elektrarna.webp">
			<source type="image/jpeg" srcset="./img/elektrarna.jpg">
			<img src="./img/elektrarna.jpg" class="img-responsive my-8" alt="elektrárna">
		</picture>
		<p>Po cyklotrase 0057 pokračujeme přes Ješov a následně po neznačené lesní a polní cestě do vesnice Brocno a cestou si užíváme pravý poctivý „gravel“. Lesy v této části jsou protkány rovnými štěrkovými cestami, po kterých můžete letět, až se za vámi práší. Když dorazíte do Brocna a trefíte se do otvírací doby místního koloniálu, můžete se občerstvit a třeba i prohodit pár slov s místními obyvateli, na které pravděpodobně před koloniálem narazíte. Na asfalt a zároveň zpět na CT 0057 se vrátíme v obci Veselí a přes další malebné vísky Újezd a Mošnice, ve kterých najdete vždy něco zajímavého k prohlédnutí, dorazíme do Tuhaně. Už při příjezdu do této obce si můžete všimnout její dominanty kostela sv. Havla, který svoji současnou podobu získal na počátku 18. století a jistě stojí za shlédnutí. Přes Zakšín spadneme k hlavní silnici č. 9, kterou chvíli kopírujeme, ale na několik stovek metrů se na ni přeci jen musíme napojit, abychom ji na konci Deštné znovu opustili a proti proudu říčky Liběchovky pokračovali po další zábavné stezce přes Vrabcov do Rozprechtic.</p>
		<picture>
			<source type="image/webp" srcset="./img/g1.webp">
			<source type="image/jpeg" srcset="./img/g1.jpg">
			<img src="./img/g1.jpg" class="img-responsive my-8" alt="rocky gravel">
		</picture>
		<p>
			A blížíme se k závěru našeho výletu. Ten je okořeněn nejvýživnějším stoupáním celé trasy z Rozprechtic do Nedvězí, kde vám odměnou za vynaložené úsilí v pedálech, může být pohled z vyhlídky nedaleko od silnice.</p>
		<picture>
			<source type="image/webp" srcset="./img/g2.webp">
			<source type="image/jpeg" srcset="./img/g2.jpg">
			<img src="./img/g2.jpg" class="img-responsive my-8" alt="vyhlídky">
		</picture>
		<p>Z Nedvězí se po modré turistické značce napojíme na silnici a přes Střezivojice, Dobřeň a Jestřebice spadneme okolo hradu Kokořín zpět do Kokořínského Dolu. Nám se tento 66 km dlouhý okruh líbil na gravel biku, ale jsme přesvědčeni, že si ho užijete na jakémkoli jiném druhu kola, na kterém jste zvyklí absolvovat výlety s rodinou nebo přáteli.</p>
		<div class="mapa  my-8 md:my-24 text-center">
			<h4>Gravel 66</h4>
			<p>65.6km, alt.825m<br /><a href="https://en.mapy.cz/zakladni?dim=62874a9180f5babd616424f7" target="_blank" class="underline m-4">mapy.cz</a>
				<br /><a href="./gpx/Gravel_66.gpx" target="_blank" class="underline m-4">gpx soubor</a>
			</p>
			<img src=" ./img/Gravel_66.png" class="img-responsive max-w-xs mx-auto">
		</div>

	</div>
</article>